---
layout: post
title:  "Değişmeyen Tek Şey Değişim Midir?"
author: efe
categories: [ Lifestyle ]
image: assets/images/3.jpg
beforetoc: ""
toc: false
---
Bugün sizden hayal gücünüzün size sunduklarına izin vermenizi istiyorum. Hiç, bir seçimi yaparken acaba diğer seçeneği seçseydim ne olurdu diye düşündünüz mü? Belki de o diğer seçeneği seçtiğiniz bir evren vardır. Belki de bu yazıyı hiç okumadığınız ve hatta haberinizin dahi olmadığı bir evren. Kulağa yalnızca bilim-kurgu filmlerinde olabilecek gibi geliyor, ancak fizikçiler ve kozmologlar bir süredir paralel evrenler mevzusunu tartışmakta. Gerçekten de yaşadığımız evren tek olmayabilir.

Gezegenler, yıldız kümeleri, bulutsular, gökadalar, galaksiler… Hepsi evrenin bir parçasıdır. Ancak bunlar bizim evrenimizin gözlemleyebildiğimiz kısmıdır. Evrendeyse görebildiklerimizden daha fazlası var ve keşfedilmeyi beklemekte. Bunlardan biri de paralel evrenler neden olmasın?

Her şeyden önce şu konuyu netleştirmek istiyorum, henüz ortada kanıtlanmış bir şey yok. Yani burada bahsedeceğim şeyler aslında bilim insanlarının tahmini olarak düşündükleri ve matematiksel temellere dayandırdıkları teorilerden ibaret. 

Bazı fizik modellerine göre paralel evrenler vardır. Bu konuda birçok model ve teori ortaya atılmıştır. Paralel evren tanımını ilk kez Amerikalı fizikçi Hugh Everett ortaya atmıştır. 
Ünlü İngiliz teorik fizikçi Stephen Hawking de paralel evrenler konusunda çalışmalarda bulunmuştur. Ölmeden önceki son makalesi de çoklu evrenler hakkında olmuştur. Ayrıca kendisi kara deliklerin paralel evrene açılan kapılar olabileceğini belirtmişti. Fakat bugün bu konuya girmeyeceğim. Gelin şimdi elektronlardan teorilere, Büyük Patlama’ya kadar birçok şeyin olduğu bir yolculuğa çıkalım.

Bilim insanları elektronun gerçek konumunu tespit etmeye çalışmışılardır. Ancak bunun imkânsız olduğunu gördüler. Tek bir yerde değillerdi, aynı anda birden çok yerde olma olasılığına sahiptiler. Parçacıkların yalnızca bizim evrenimizde değil, birbirinden ufak farklılıklarla sonsuz sayıda paralel evrende olduğu fikri ortaya çıktı. Ne var ki bilim insanları başlarda bu fikre sıcak bakmadılar. Fakat “Her Şeyin Teorisi”ni bulmak fizikçilerin hep büyük bir amacı olmuştur. İşte bu yolda paralel evrenler meselesi tekrar karşılarına çıkmıştır. (Ayrıca Albert Einstein da bu teori üzerinde çalışmıştır ancak çalışmaları yarım kalmıştır) 
Tam olarak burada Sicim (Tel) Teorisi (String Theory) devreye giriyor. Bu teori kuantum mekaniği ve Einstein’ın Genel Görelilik Kuramı’nın birleştirilmesiyle oluşturulmuştur. Buna göre: madde moleküllerden; moleküller atomlardan; atomlar proton, nötron ve elektronlardan; bu parçacıklar kuarklardan ve son olarak da kuarklar ise sicim teorisine göre minik titreşen tel benzeri sicimlerden meydana gelmiştir. Teori o kadar ilginçti ki Her Şeyin Teorisi olmaya adaydı. Ancak bunun için evrenin oluşumunu açıklamalıydı. Kozmologlar evrenin doğuşu olan Büyük Patlama’dan sonraki, evrenin henüz birkaç saniyelik olduğu zamanları inceledi. Ne kadar çabalansa da Sicim Teorisi ile Büyük Patlama birbiriyle örtüştürülemedi. Büyük Patlama zaten tek başına bile oldukça belirsizdi. Bize neyin, neden patladığını açıklamıyordu. Ayrıca önemli bir sorun daha vardı Tekillik (Singularity). Bu sebeple tüm denklemler patladı. İşler çok sarpa sarmıştı ve fizikçiler neredeyse ümitsizlik çukuruna düşüyorlardı. 
Tam da bu dönemlerde evrenin 11 boyutlu olması fikri ortaya atıldı. Bizim bildiğimiz kadarıyla Dünya 3 boyutluydu. 3 doğrultuda hareket edebiliriz: İleri geri, sağa sola, yukarı aşağı. Einstein’ın eklemesiyleyse zaman da 4. boyut olmuştu. Peki kalan 7 boyut nerede? Diğer 7 boyutun çok küçük ve kendi üstüne kıvrıldığı bu yüzden bizim göremediğimiz düşünülüyor. Sonuçta, Sicim Teorisi 11 boyuta çıktı ve denklemleri mükemmel şekilde sağlıyordu. Bu 11 boyutla beraber sicimler uzadılar ve birleştiler. Evrendeki tüm madde tek bir devasa maddeye, zara(membrane) bağlanmıştı. Bütün evren zardan ibaret olmuştu. Sicim Teorisi’nin bu gelişmiş versiyonuna M Teorisi (Membrane Theory) deniyordu. İlk başlarda zarın nasıl varlığını sürdürdüğü anlaşılamadı. Bazıları ince bir lastik gibi boşlukta yüzdüğünü, bazılarıysa şişmiş titreşen balonlar şeklinde olduğunu düşündü. Ardından bu zarın tek olmadığı fikri akılları meşgul etti. Fizikçiler tek olup olmadığımızı sorgulamak üzereydi! 
Sonuç olarak birden çok zar olduğu fikrine varıldı. Bu zarlar boşlukta dalgalanarak hareket ederler. M teorisine göre birbirine paralel iki evren arada çarpışıyor ve birçok büyük patlama yaşanıyor. Büyük patlamalar da bizim evrenimize benzer birçok evren oluşmasına sebebiyet veriyor. Bu zamana kadar çok kez farklı noktalarda çarpışmalar yaşanmış, yaşanmaya devam ediyor olabilir. Bu oluşmuş evrenler birbirine ışığın ulaşamayacağı uzaklıkta olup, ana evren diyebileceğimiz şeritler olarak, birbirlerinden kopuk şekilde bulunur.

Fizikçiler ve kozmologlar genelde paralel evren dediklerinde Sicim ve M Teorisi’ni kastederler. Ancak bunlardan başka birçok teori ve model vardır. Şimdi kısaca Amerikalı teorik fizikçi ve kozmolog Alan Guth’un geliştirdiği Şişme Modeli’nden bahsetmek istiyorum. 

Evrenimiz Büyük Patlama ile oluştu.  Enerji ve madde oldukça eşit şekilde dağılmış durumda, ancak patlama ile bunların bir yerde toplanması beklenirdi. Bu modele göre evren kısa bir süre içinde şişti ve ışıktan hızlı genişledi. Bu nedenle enerji ve madde parçacıkları neredeyse eşit dağılmış durumda. Şimdi bizim konumuz olan paralel evrenle ilişkisine gelelim.
Eğer evren kısa süreliğine ışıktan hızlı genişlediyse Büyük Patlama hala bir yerlerde devam ediyor olabilir ancak bizim göremeyeceğimiz uzaklıkta. Kendi bölgemizdeki patlama evrenimiz şişip soğuyunca sona ermiş olabilir. Başka bölgelerde hala bugün devam ediyor veya daha geç sona ermiş olabilir. Bu durumda bizim göremeyeceğimiz, ışığın ulaşamadığı yerlerde çok sayıda evren olmalıdır. Bunlar boşlukta baloncuk gibi yüzmektedir.
Belki de bu şişen evrenlerden bazılarıyla önceden aynı bölgedeydik ve daha sonra şişmeye bizden sonra devam ettiğinden bizden koptu. Ve eğer böyle bir şey yaşandı ise evrenimizde bir iz bırakmış olmalıdır.

**Bu Teorileri Kanıtlamak Mümkün mü?**
Evrenler arası çarpışma veya kopma söz konusuysa bir iz bırakmış olmalı. Bu fizikteki Enerjinin Korunumu Yasası’nın getirdiği bir gerekliliktir. Gökyüzü ve mikrodalga arka plan ışımasını araştırarak iz bulmaya çalışıyorlar. Peki nasıl? Planck Gözlemevi’nin çekmiş olduğu mikrodalga arka plan ışıması fotoğrafında bazı bölgelerde soğuk noktalar göze çarpıyor. Bunlar etrafında daha az galaksi bulunan dev deliklerdir. Bu noktaların bizim aradığımız izler olduğunu açıklamaya çalışanlar olsa da kanıtlayamadılar. Ancak ilerde daha detaylı gözlemler yapılması umuluyor.

Diğer bir yöntem kütleçekim dalgalarını incelemek. Eğer paralel evrenler varsa bu kütleçekim dalgalarını çarpıtabilecekleri (polarizasyon) düşünülüyor. Gelecek yıllarda Avrupa Uzay Ajansı (ESA), eLISA adında Büyük Patlama’dan kalan kütleçekim dalgalarını arayacak uydular göndermeyi planlıyor. Kütleçekim dalgalarının ne zaman oluştuğunu, şiddetini ve türünü belirleyebilecek. Bu sayede bu dalgalarda çarpılma olup olmadığına bakarak paralel evrenler var mı anlayacağız. 

Hepsi kulağa imkânsız geliyor, değil mi? Ancak mümkün. Bir o kadar da ürkütücü…

## KAYNAKÇA
- [Kozan Demircan](https://khosann.com/5-soruda-paralel-evrenler-evrende-kozmik-kopyalarimiz-alternatif-dunyalar-var-mi/)
- [BBC | Horizon - Paralel Evrenler](https://www.dailymotion.com/video/xssmny)
- [BBC | Stephen Hawking'in ölmeden önceki son makalesi: Çoklu evren](https://www.bbc.com/turkce/haberler-43979330)
- [space.com - 5 Reasons We May Live in a Multiverse](https://www.space.com/18811-multiple-universes-5-theories.html)
