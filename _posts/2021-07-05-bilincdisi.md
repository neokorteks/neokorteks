---
layout: post
title:  "Buz Dağının Görünmeyen Kısmı: Bilinçdışı"
author: zeynepyaman
categories: [ Lifestyle ]
image: assets/images/3.jpg
beforetoc: ""
toc: false
---
Bilinçdışı nedir? Bilinçaltı kavramı mı yoksa bilinçdışı kavramı mı doğru bir kullanımdır? Kişiliğimizi bilinçdışı mı oluşturuyor? Sigmund Freud’un bilinçaltıyla ilgili öne sürdüğü fikirler nelerdir? Bu yazımda sizlere bu konular hakkında bilgi vereceğim.
 
Psikolojinin en önemli alt dallarından olan psikanalizin kurucusu olan Sigmund Freud bilinç kavramını “topografik” kuramında açıklamıştır. Bilinçlilik düzeylerine yer veren kuramın “topografik” olarak adlandırılma sebebi ise ruhsal yapıyı tanımlarken buzdağı metaforundan yararlanılmasıdır. Freud’a göre bilinçlilik düzeyleri bilinç, bilinç öncesi ve bilinçdışı olmak üzere üçe ayrılıyordu. Buzdağının görünen kısmını bilince, suyun altında kalıp az görünen kısmını bilinç öncesine, suyun tamamen altında kalarak hiç görülmeyen kısmı ise bilinçdışına benzetmiştir.
Bilinç, farkında olarak yaptığınız her şeydir aslında. Şu an bu yazıyı okumanız, yemek yemeniz, kitap okumanız gibi eylemleri gerçekleştirirken bilinçli akıl devrededir. Bilinç öncesi, kısmen farkında olduğunuz davranışlardır diyebiliriz. Bilinçte hazır bulunmayan ama biraz düşündüğümüzde hatırlayabildiğimiz duygu düşünce ve davranışlardır. Günlük hayatta “dilimin ucunda” dediğimiz durumlarda kontrol bilinç öncesindedir.  Bu yazıda asıl üzerinde duracağımız konu olan bilinçdışı ise ruhsal yapımızın en alt ve en geniş katmanını oluşturur. Farkında olmadığımız duygu, düşünce, istek ve davranışlarımızı içeren ve onlara yön veren bilinçlilik düzeyi olarak tanımlayabiliriz. Bu düzey bizim günlük yaşamdaki davranışlarımızı ve karakterimizi büyük ölçüde etkiler. Freud’ a göre kişiliğin büyük çoğunluğu bilinçdışındaki çatışmalardan ibarettir. Bilinçdışı anne karnında şekillenmeye başlar. Bugüne kadar beyninizden geçen her şey burada depolanır yani bir arşiv görevi görür. İnsanın toplam davranışları içerisinde bilinç %5, bilinçdışı ise %95’ tir. Düşünmeden yaptığınız her şeyi bilinçdışı yönetir. Düşünerek yaptığınız her şeyde ise bilinç devrededir. Bilinçten herhangi bir komut gelmediği sürece tüm kontrol bilinçdışındadır. Aynı zamanda çok hızlıdır çünkü sinir sistemiyle çalışır. Bilinçdışı, mizahtan ve olumsuzluktan anlamaz bu nedenle olayları doğrudan olumlu olarak kavrar. Örneğin “Buraya gelme.” cümlesini “Buraya gel.” şeklinde algılar yani -me/-ma olumsuzluğunu ayırt edemez. Aynı zamanda bilinçdışımızda toplum tarafından kabul görmeyecek, hatta kendimizin bile kabul etmeyeceği duygu ve düşünceler de vardır. Bunlar eğer bilincimizde olsaydı sosyal ilişkilerimizde çok yıkıcı sonuçlar doğurabilirdi. Bunun yanı sıra geçmişte yaşanan bir olayı tüm ayrıntılarıyla hatırlamak, yani onların bilincimizde depolanması da son derece korkunç olurdu. Mesela yıllar önce kaybettiğiniz bir aile üyenizi hatırladınız. Eğer bilinçdışı olmasaydı o anki duygularınızı aynı şekilde yaşardınız ve bu sürekli bir yas durumu oluştururdu. 

Peki neden bilinçaltı kavramı yerine bilinçdışı kavramını kullanıyoruz? Psikiyatri bilimi ilk kurulduğu zamanlarda iki temel görüş vardı. Bir kesim psikiyatrik hastalıkların beyindeki bazı işlev bozuklukları ve hasarlar nedeniyle ortaya çıktığını savunuyordu. Sigmund Freud ve Carl Gustav Jung’ın öncülüğünde olan bir kesim ise bu hastalıkların sadece beyinle alakalı olmadığını, insanların kendi benliği dışında bilincin erişim sağlayamadığı başka bir benliğinden kaynaklandığını ileri sürüyorlardı. Hatta bu fikir ilk çıktığı zamanlarda birçok itiraza ve sert eleştirilere maruz kalmıştır. Bu benlik durumuna ilk olarak bilinçaltı isminin verilme sebebi ise psikiyatrik hastalıklar çok ayrıntılı bir şekilde incelendiğinde insanların bazı hayallerini, düşüncelerini, duygularını unutmak veya reddetmek amacıyla bastırdıklarını fark etmeleridir. Bastırmak olarak tanımlandığından ilk zamanlarda Freud’un kitaplarında bilinçaltı kavramına yer verdiğini görüyoruz fakat Freud’un sonraki kitaplarına baktığımızda bilinçaltı kavramının yerini bilinçdışı kavramına bıraktığı görülüyor. Bunun sebebi ise Freud’un bu bastırılmış duyguları bilincin altı veya üstü diyerek tanımlamaktansa, bilincin dışı yani bilincin erişemediği kısım olarak tanımlamanın çok daha doğru olacağını dile getirmesidir. Bu fikre sonraki zamanlarda Jung’ın da katıldığını ve kitaplarında “bilinçdışı” nı kullanmaya başladığını görüyoruz. 
Günümüze baktığımızda bu konunun maalesef ki çok gündemde olmadığını görüyoruz. Ama bu konudaki yaygın görüşlerden biri bilinçdışının yaptığı işlevleri şu şekilde sıralıyor: basit uyarıcı-tepki gerektiren eylemleri hazırlamak, temel bilgileri sunmak, nesneleri tanımak ve sık tekrarlanan hareketleri yerine getirmek. Bunun dışında planlama, mantıksal açıklama ve fikirleri birleştirmeyi gerektiren karmaşık bilişsel işler bilinçli düşünmeyi gerektirir.
Fakat 2015 yılında İsrail’de yapılan bir araştırmada bu inancı sarsan bazı bulguların bulunduğunu söyleyebiliriz. Araştırmanın başlığı ise “Bilinçdışı zeki mi yoksa aptal mı?” dır ve oldukça konuşulmuştur. Ran Hassin ve ekibi “sürekli flaş yoluyla bastırma” (Continuous Flash Suppression) yöntemini kullanarak göz yanılması sağlayarak deneklere farkında olmadan beyinlerine bazı bilgiler iletmeye çalışıyordu. Bu yöntem ki göze sahip olmamız ve beynimizin her iki gözün gördüğü nesneleri birleştirerek anlamlı bir görüntü oluşturması gerçeğine dayanıyor. Bir göze sürekli dikkat dağıtıcı parlak renkli kareler flaşlar halinde gösteriliyor o sırada diğer göze de gerçek bilgiyi içeren görseller gösteriliyor. Diğer göze yansıtılan görseller çok dikkat dağıtıcı olduğundan beyin asıl bilgiyi bilinçli olarak hemen algılayamıyor. Oysaki normal bir şekilde bakıldığında hemen anlaşılabilir olan bu bilgiyi anlamak için birkaç saniye gerekiyor (Halbuki görsellerde flaşlı görüntü gösterilen göz kapatıldığında hemen algılanabilir bir bilgi yer alıyor.).
Hassin bu deneyde bir göze parlak renkli kareler gösterirken diğer göze aritmetik basit sorular yansıtmıştır. Örneğin deneklere “7-2-3=” şeklinde bir soru gösteriliyor ve ardından bir rakam gösterilerek sesli bir şekilde okumaları isteniyor. Gösterilen rakam sorunun doğru cevabı olan “2” veya yanlış bir cevap olan “3” gibi bir sayı olabiliyor. Deneydeki ilginç sonuç şuydu ki: Denekler okumaları istenen sayı doğru cevap olduğunda yanlış cevaptan çok saha hızlı bir şekilde okuyabiliyorlardı. Bu sonuç ise denklemi deneklerin işlem yaparak akıldan çözdüğünü gösteriyor. Oysaki diğer göze uygulanan renkli ve flaşlı kareler nedeniyle bu işlemin bilinçli olarak farkında değillerdi. 
Bu deneyden elde edilen bulgular bizlere bilinçdışının sanılandan çok daha incelikli becerileri olduğunu gösteriyor. Bilinçdışı burada diğer işlemlerle ilgili yapılan deneylerden farklı olarak bir uyarıcıya karşı otomatik bir tepki vermemektedir. Aritmetik kurallarına uygun kesin bir sonuç bildirmeyi gerektirir.
Bunun ne kadar bilinçli bir çabayla mümkün olduğunu düşünsek de “bilinçdışıyla ilgili araştırmalarda bir dönüm noktası” olarak görülen bir teknik kullanılan bu deneyle beraber bu fikir sorgulanmaya başlanmıştır ve şöyle bir sonuca varılmıştır: “Bilinçli olarak yapılan tüm temel işlemleri bilinçdışı da yapabilir.”
Bunlar oldukça büyük iddialar ve bilinçdışının gücüyle ilgili daha geniş çalışmalar yapılması gerekiyor. Beynimizin yaptığı çoğu işlem yazımın başında da dediğim şekilde tıpkı bir buzdağı gibi görüş alanımız dışında gerçekleşiyor. Bu tür deneyler ise görünmeyen kısımlara az da olsa ışık tutmaya çalışıyor. Umarım gelecekte bu konuda daha büyük çalışmalar yapıp bilincin ve beynin bu mucizevi çalışma şekline de büyük ölçüde ışık tutabiliriz…


## KAYNAKÇA
- [Evrim Ağacı](evrimagacı.com)
- [BBC](bbc.com)
- [Psikoloji Bilimi](psikolojibilimi.gen)
- [DergiPark](dergipark.org)
