---
layout: post
title:  "Değişmeyen Tek Şey Değişim Midir?"
author: nisaturgut
categories: [ Lifestyle ]
image: https://media.istockphoto.com/photos/caveman-sitting-outdoors-using-stone-tablet-with-touchscreen-picture-id504680989?k=6&m=504680989&s=612x612&w=0&h=IH6aTyN3uxxJcdsteD2ZOo6Den7Yl1iC-i3BTorgydI=
beforetoc: ""
toc: false
---
Antik çağlardan bugüne değişim üzerine pek çok görüş öne sürülse de şüphesiz ki hepimizin aklına en çok kazınan Herakleitos'un "Aynı nehirde iki kere yıkanılmaz." iddiasıdır. Çünkü artık ne siz aynı sizsinizdir, ne de nehir aynı nehirdir. Bu görüşün felsefik kısmı bir yana, bilimsel açıdan temellendirecek olursak aslında oldukça haklıdır. Siz aynı siz değilsinizdir çünkü vücudunuzdaki kan hücrelerinizden deri hücrelerinize kadar birçok hücre ölüp, yerine yenileri gelmiştir; nehir aynı nehir değildir çünkü akış hızından, sıcaklığına kadar birçok değişkenden söz edilebilir.

Antik çağ filozofları o kadar ileri görüşlü olmuş olacak ki, Herakleitos'unki gibi fikirler, günümüzün değişim anlayışını yansıtmış diyebiliyoruz. Hepimizin bu yeni dünya düzeninde gördüğü gibi, her şey o kadar hızlı değişiyor ki tek bir saniyenin, dakikanın bile 
önemi çok büyük. Borsalarda dakikalık dalgalanmalar olabiliyor, teknolojide/bilimde bir yıldan az bir sürede global bir salgın için aşı geliştirilebiliyor. Bunun önemini kavrayabilmek adına, veba salgınının etkilerinin ancak 6 yılda hafifleyebildiğini hatırlamakta fayda var. 21. yüzyıl dünyasında değişim konusuna geri dönecek olursak, bu daha çok 'inovasyon' adı altında anılmaktadır. Tabii inovasyon kelimesinin karşılığı olarak olumlu değişimler demek daha doğru olur. Örneğin, sizin mimiklerinizden duygu durumunuzu tahmin edebilen bir yapay zeka geliştirmek ya da hareketlerinizi taklit edebilen bir robot geliştirmek inovasyondur. İnsanın teknolojideki inovasyonları gibi, doğadaki inovasyonlardan da söz etmek mümkündür. Fakat bu defa ona inovasyon değil evrim demek gerekir.

Doğadaki değişimin, evrimin sebebini kısaca genetik mutasyonlara indirgeyebiliriz. Mutasyonları kavrayabilmek için, öncelikle 
DNA'nın canlılar için ne ifade ettiğini anlamak gerekir. DNA'nız yani kalıtım maddeniz için sizi siz yapan tüm özellikleri barındırır diyebiliriz. Biraz daha spesifik bir tanım yapmak istediğimizde ise görürüz ki size has özellikleri içeren kısım aslında DNA'nızın çok küçük bir kısmıdır. Geriye kalan kısmın büyük bir oranı kardeşinizle ya da annenizle aynı olduğu gibi, görece küçük bir yüzdesi de bir timsahınki ile aynı olabilir. İşte bu büyük ya da küçük farklılıkları yaratan olaylara mutasyon denir. Mutasyonlar olmasaydı bugün biz çok büyük bir olasıkla burada olamazdık. Steven Johnson'ın da dediği gibi, ihtimallerin kapılarını açmak için DNA'daki küçük hatalara ihtiyacınız vardır. 

Bahsettiğimiz DNA'daki küçük hatalar, evrim ağacındaki akrabalık derecenize göre bir canlı ile sizin paylaştığınız ortak genlerinizin dışında, sizin onlardan farkınızı belirler. Bu duruma çok çeşitli örnekler verilebilir, hatta canlıları ortak genlerine göre sınıflandıran bir bilim dalı 
(taksonomi) bile vardır. Bu örneklerden en çok yanlış anlaşılmaya yol açan birkaç tanesini sayacak olursak, şimdiki maymunların neden insan olmadığının, günümüz insanının hâlâ evrilip evrilmediğinin yanıtını bulmak mümkündür.

Tüm bu soruların cevabını vermeden önce bizim, yakın akrabalarımızla, kuzenlerimizle yani maymunlarla olan ilişkimize bir göz atalım. Diğer memelilerle ortak bulundurduğumuz genlerin yanı sıra, evrim ağacında insanların bulunduğu konuma doğru gidildikçe, bizden önceki konumda bulunan canlılarla akrabalık derecemiz, dolayısıyla da ortak genlerimizin sayısı artar. Örneğin, sizin genlerinizin şempanzelerinki ile benzerlik oranı %98.77 iken, diğer insanlarla olan benzerliğiniz %99.98'e kadar çıkabilir. Yani sizi kardeşinizden ayıran genlerin oranı sadece %0.02'dir; durum bu iken, şempanzelerle aramızdaki yaklaşık %1.2'lik farkın yarattığı değişimlere şaşmamalı. 

Genetik benzerlik ve farklılıklardan bahsettikten sonra örneklerimize dönecek olursak, şimdiki maymunlar insan olmaz çünkü taksonomideki sınıflandırmaya göre maymunlar ve insanlar farklı türlerdendir. Mesela, lemur ve orangutanların ikisine de maymun diyemeyiz çünkü lemurlar ön maymunlar dediğimiz primatlar türündenken, orangutanlar insangiller dediğimiz Hominidae sınıfındandır. Bu sınıflandırmaya göre insanlar ise Homo Sapiens türündendir. Dolayısıyla, nasıl ki 4.5 milyar yıllık makroevrim süreci sonucunda oluşmuş bir yılandan 70 yıllık ömrümüzde çıplak gözle gözlemleyebilmek için bir kertenkeleye dönüşmesini bekleyemeyiz, aynı şekilde çok daha karmaşık bir canlı olan maymunlar ya da insangillerden de bizim türümüze dönüşmelerini beklemek doğru olmaz. 

Peki evrim süreci durdu mu, biz neden başka bir canlıya evrilmiyoruz? İşin gerçeği, evriliyoruz. Bu duruma verebileceğimiz en basit örnekler, 
vücudumuzda artık işlevini kaybetmiş doku, organlar ya da refleksler olabilir. Çölde kum fırtınasından korunurken develere oldukça yardımı dokunsa da bizim gözümüzün köşesinde bulunan üçüncü göz kapağımızın (niktitant zar) pek bir işlevi olduğu söylenemez. Ya da maymunlarda ağaçtan ağaca atlarken fayda sağlayan kuyruk gibi, bileklerdeki palmaris longus kası gibi dokular bugün insanlarda bulunmamakla birlikte, onlara kuyruk sokumu ve işlevsiz kaslar gibi atıklar bırakmıştır. Bebeklerdeki avuçlama refleksinden, kulağınızın üst tarafındaki küçük yumruya kadar bu duruma sayısız örnek verilebilecek olsak da şu şekilde özetlemekte fayda var: insanlar da diğer bütün canlılar gibi milyarlarca yıllık evrim sürecinin bir parçasıdır, birçok değişim geçirmiştir, halen de geçirmeye devam etmektedir. Üstelik insanlığın şu an geldiği konumda kendisinin biyolojik olarak geçirdiği değişimin yanı sıra içerisinde bulunduğu dünyayı da oldukça değiştirmektedir.


Mikrodünyadan makrodünyaya, bakterilerden insanlara kadar bütün varlıklar değişip evriliyorken, içerisinde bulunduğumuz dünya da çok uzun zamandır zorlu bir süreçten geçiyor. Orman Yangınları, iklim değişikliği, kuraklık, salgın... Hiç şüphesiz ki yıllardır aktivistler tarafından büyük bir çaba ile durdurulmaya çalışılan bu faaliyetlerin, insanlığa geri dönüşü facialar doğuracaktı; öyle de oldu. Kapitalleşmek, globalleşmek uğruna yakılıp yıkılan dünya, yaklaşık iki yıldır bu problemin faallerine büyük bir ders veriyor. Covid-19 sebebiyle dünya ekonomisi ve birçok ülkenin sağlık sistemleri çökmüş durumda. Hatta geçmiş yıllardaki araştırmalara göre olası bir kriz durumunda en hazırlıklı olması gereken ülkeler bile beklenenin çok altında bir performansla bu süreci yönetiyor. Peki bu değişime adapte olabilen ülkeler yok mu? Elbette var. Vaka sayılarını sıfıra indirebilmiş, normalleşme sürecinde olan birçok ülke örneği var. Fakat, 
geri kalanların hali malum. Pandemi sürecinde herkesin defalarca dile getirdiği gibi bunun insanlığa bir ders olmasını umuyor ve Charles Darwin'in şu sözlerini hatırlamakta yarar olduğunu düşünüyorum: "Ne en güçlü olan tür hayatta kalır, ne de en zeki olan... Değişime en çok adapte olabilendir, hayatta kalan!".

## KAYNAKÇA
- [Evrim Ağacı](evrimagaci.org)
- [BBC](bbc.com)
