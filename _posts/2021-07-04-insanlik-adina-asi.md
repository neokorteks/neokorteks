---
layout: post
title:  "İnsanlık Adına Aşı Lütfen!"
author: nermininan
categories: [ Lifestyle ]
image: assets/images/3.jpg
beforetoc: ""
toc: false
---
Bilinen nedenlerle ara verdiğimiz yeni sayımızda, ekibimize katılan yeni üyelerimizle karşınızdayız.
Küresel bir salgından dolayı olağanüstü günlerden geçiyoruz. Geçmiş Yüzyıllar içerisinde böyle dramlar yaşanmış olsa da küçümsenemeyecek derecede hayatta kalma savaşı veriyoruz. Dünya sahnesinde büyük bir oyun sahneleniyor da sanki sıkışıp kaldığımız evlerimizden hayretler içerisinde izliyormuşuz gibi. Öylesine olağanüstü. Sahada olalım olmayalım hepimiz bir şekilde acılar çekiyoruz, çok etkileniyoruz. Yakınlarını kaybedenler, işsiz kalanlar, ülkeden umudunu kesip başka ülkelerde çare arayanlar… Gerçekten de hiçbir şey eskisi gibi olmayacak artık.
Bilim insanları, düşünürler, kanaat önderleri adeta ağız birliği yapmış gibi bu cümleyi kurup durdular. Şimdi birileri düğmeye bastı da pandemi ile tüm ezberler bozuluyor sanki. Nasıl bir kısa dönem uzgörüsü ise yaşananlar onları haklı çıkardı. Maddi, manevi sosyolojik ve ekonomik her alan pandemiden nasibini aldı.
Gelecekte nelerle karşılaşacağımızı bilmeden yeni bir şeylere doğru evriliyoruz. Bir takım alışkanlıklarımızı şimdiden bırakmak zorunda kaldık bile. Değişime günlük sosyal hayatımızdan ödünler vererek başladık. Çalışma, iş, eğitim hayatı derken radikal kararlar altında kısa çalışma dönemine girildi. Sıkıntılı da olsa öğrenciler uzaktan eğitime adapte oldular, olmaktalar.
Maske, mesafe, hijyen üçlemesi de farklı bireysel alışkanlıklar kazandırdı. Dahası da var, sıradan vatandaş gözle görülemeyecek kadar küçük bir virüsün varlığından bihaber yaşarken durumun ne kadar ciddi olduğunun farkına vardı. Önceden hiç duymadıkları bilimsel kelimeler, literatürlerine girdi. Varyasyon nedir, mutasyon nedir artık aşinalar. Ve önlemini almadan kapıdan çıkılmayacağının ciddiyetine de vakıf oldular.
İnsanlıktan önce de var olduğu bilinen virüslere kısacık bir göz atalım.
Virüsler yeryüzünde henüz canlı çeşitliliği artmamışken sahip oldukları mutasyon yetenekleri sayesinde uzun dönem varlıklarını sürdüregeldiler. Tüm canlılarda olduğu gibi onlar için de öncelikli olan hayatta kalmak ve üremektir. Tek fark onlar yaşamak için canlı bir hücreye gereksinim duyarlar. Hücreye girdikten sonra yaşam döngüsünü sürdürmek için hücre yönetimini ele geçirir ve bu hücrenin besin ve enerji kaynaklarını kullanarak her şeyi kendi lehine çevirirler. Hızla çoğalır, kendine en yakın hücrelere atlayarak türlerini devam ettirirler. Yani virüsler, bir canlı hücre olmadan yaşamlarını sürdüremez ve çoğalamazlar. Hayatta kalmaları bazen üzerinde yaşadığı canlının bağışıklığına, bazen ilaçlara, bazen de aşılara bağlıdır. Tabii ki güçlü mutasyon yetenekleri de unutulmamalı.
**Nedir mutasyon?** Bir canlının genetik diziliminde DNA ya da RNA’da meydana gelen kalıcı değişmelerdir. Mutasyona sahip bir organizma **mutant** olarak adlandırılır. Kısa zamanda ya da uzun vadede ortaya çıkabilir. Kendimize ve çevremizdeki canlılara baktığımızda mutasyonların izlerini rahatlıkla görebiliriz.
**Varyasyon nedir?** Tür içi veya türler arası ortaya çıkan genetik çeşitliliktir. Covid-19 için çokça telaffuz edilen İngiliz varyantı, Güney Afrika, Brezilya varyantı gösterdi ki virüs mutasyonu çok hızlı gerçekleşiyor. Yani Covid gözümüzün önünde hoplaya zıplaya dönüşüp değişerek kendi evrimini sahneliyor... Virüsler geçmişten bugüne varlıklarını güçlü mutasyon yeteneklerine borçludur. Örneğin Covid-19 virüsü 2003’te görülen Sars-Cov-2’den türemiştir. Keza Paleovirologlara (virüslerin genetik kökenini araştıran bilim insanları) göre de virüsler fosil iz bırakmazlar ama üzerinde yaşadığı konakçının DNA’sında iz bırakırlar. Bu nedenle
eklembacaklıların, memelilerin genlerinde çok eski virüslerin izleri bulunmaktadır. Örneğin, İnsan DNA’sının % 8’i pasif virüs geni içerir. Evrenin yaşının yaklaşık 13.8 milyar yıl, canlılığın da 4.5 milyar yıldır olduğu düşünülürse, canlılık var olduğu sürece virüsler de hayatımızda hep olacak. Mutasyonlar evrende her zaman vardı var olmaya devam edecek.
Peki bu durumda ne yapabiliriz? Bu zorlu sınavdan yüzünün akı ile çıkan ülkeler, elbette ki virüsün hızına ayak uydurabilen, aşıları üreten ülkeler olacak. Ve tabii ki bilime önem veren, bütçeden para ayıran, en önemlisi çocukluktan bilim insanı yetiştirmeye kendini adayan ülkeler kazanan olacaktır. Gün entelektüel çocuk yetiştirme günüdür, eski klasik öğretilerin dışına çıkma zamanıdır. Çocuklar henüz çok küçükken doğrularla yetiştirmeli, sorgulama ve merak aşılanmalı. “Seni leylekler getirdi” mottosu ile kandırmak yerine, iki üreme hücresinin DNA kaynaşması ile doğduklarını anlatmak, efsanelere inanmaları ve hayal kırıklığı yaşamalarından çok daha akıllıcadır. Yeni nesil alfa kuşağı bebekler bile kandırılamaz doğuyor yeni dünya düzeninde. Üstelik doğruları öğrettiğiniz sağlıklı beyinler sayesinde, sağlıklı toplum kuşağını başlatmış olursunuz.
**Etik mi?**
Bilimin de kendine özgü bir ahlak anlayışı vardır. Evrensel etik kurallarından da çok farkı yoktur. Aşıyı bulan bilim insanları elbette tüm insanlığın çocukların, yaşlıların aşıdan yararlanmasını ister. Ama ülkeler arası inovasyon yarışının da kuralları keskindir. Çünkü ekonomik maliyeti çok büyüktür bu çalışmaların. Bir bilim insanı yetiştirmek emek gerektirir, maddi manevi meşakkatli bir süreçtir, küçücükken keşfedeceksin meraklı çocukları ve onlara yatırım yapacaksın, büyük buluşlara imza atar hale getireceksin. Kolay değildir yani.
Evet, aşı formülünün paylaşılmaması hiç etik değil belki ama neden biz kendi aşımızı üretemiyoruz diye düşünüp vicdan azabı çekmek gerekir. Neden bize aşı vermiyorlar derken özeleştirilerini umarız kendi içlerinde yaparlar aşıya ulaşamayanlar. Biz nerede hata yaptık, ilk aşı neden bizim laboratuvarlarımızdan çıkmadı, üretenler neden kendi bilim insanlarımız değil gibi sorular sorulmalı içeride.
Gerçek olan bir şey var ki az gelişmiş ülkelere aşının ulaşması hep ikinci, üçüncü planda olacaktır.
Sonuç Olarak, bilim yapan toplumlar ancak kendi kanatları ile uçarak “özgürleşmeyi” başaracaklardır.
Keyifli okumalar dilerim.
Bilimle Kalın.

## KAYNAKÇA
- [Evrim Ağacı](https://evrimagaci.org/)
