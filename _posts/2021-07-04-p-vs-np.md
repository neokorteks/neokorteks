---
layout: post
title:  "P vs NP"
author: efe, arda
categories: [ Lifestyle ]
image: https://raw.githubusercontent.com/neokorteks/neokorteks/master/assets/images/pvsnp.jpg
beforetoc: "“Eğer P, NP’ye eşit olsaydı dünya onu varsaydığımızdan çok daha farklı bir yer olurdu. ‘Yaratıcı sıçrayışların’ hiçbir özel değeri kalmazdı, bir problemi çözmek ve çözümü tanımanın hiçbir farkı olmazdı. Bir senfoniyi takdir eden herkes Mozart, adım adım bir argümanı takip edebilen herkes Gauss, iyi bir yatırım stratejisi olan herkes Warren Buffett olurdu.” –Scott Aaronson"
toc: false
---
>“Eğer P, NP’ye eşit olsaydı dünya onu varsaydığımızdan çok daha farklı bir yer olurdu. ‘Yaratıcı sıçrayışların’ hiçbir özel değeri kalmazdı, bir problemi çözmek ve çözümü tanımanın hiçbir farkı olmazdı. Bir senfoniyi takdir eden herkes Mozart, adım adım bir argümanı takip edebilen herkes Gauss, iyi bir yatırım stratejisi olan herkes Warren >Buffett olurdu.” –Scott Aaronson

## Neymiş bu P vs NP?
n tane rastgele sıralanmış sayıyı küçükten büyüğe sıralayan bir algoritma yapmak istediğinizi düşünün. Çok yüksek bir ihtimalle ilk fikriniz şu olacaktır:

1. Rastgele sıralı listenin en başındaki elemanı seç
2. Seçtiğin elemanı bir sonrakiyle karşılaştır, sıralamaları yanlışsa yerlerini değiştir
3. Liste bitmediyse bir sonraki elemanı seçip 2. adıma dön, bittiyse devam et.
4. Hiçbir değişiklik yapılmadıysa (yani sıralamaların hepsi doğruysa) işlemi bitir, yapıldıysa 1. adıma dön.

Bu, izafen küçük listeler için oldukça makul bir algoritma. Şimdi Google olduğunuzu düşünün, tek bir aramada milyonlarca arama sonucunu birçok değişkene göre sıralamanız gerekiyor. İnsanların arama motorunuzu tercih etmesi için de en hızlı olmak istiyorsunuz. İşte bu durumda bu algoritma çok, çok yavaş kalıyor. n elemanlı bir listeyi sıralamak için yukarıdaki algoritmanın yaptığı maksimum işlem sayısı n²’dir. Yani bir milyon elemanınız varsa milyon kere milyon işlem yapmanız gerekebilir. Bu bilgisayarlar için bile çılgın büyüklükte bir sayı. Şanslıyız ki bundan çok daha iyi sıralama algoritmaları çoktan bulundu. n.log2(n), hatta n işlemde başarılı bir sıralama yapan algoritmalar var.

Başka bir problemi ele alalım: p1 ve p2 asal sayı olmak üzere p1.p2 = x olsun. x’i bildiğimiz takdirde p1 ve p2 nedir? x = 15 için sonucu bulmak… oldukça kolay. Peki ya x = 17224311739 için? Cevap p1 = 259211, p2 = 66449. Zannediyorum ki hiçbiriniz bu soruyu çözemedi. Üzülmeyin, şu ana kadar ortaya atılan en optimal algoritmaların bile çözüm süreleri x’e oranla eksponansiyel artış gösteriyor*. O zaman biraz daha kolay bir soru sorayım, bu iki sayının gerçekten de x’e eşit olduğunu kanıtlayabilir misiniz? Tabi ki de, tek yapmanız gereken iki sayıyı çarpmak! Elbette sayıların büyüklüğünden dolayı biraz uğraştırıcı olacaktır fakat ilk soruya oranla bu cevaba ulaşanlarınızın sayısı çok, çok daha fazla olacaktır.

Küçük algoritma yolculuğumuz ardından şimdi P ve NP’nin anlamlarını rahat bir şekilde kavrayabiliriz. Sıralama algoritmalarına değinmiştik. n², n.log2(n), n gibi çözüm sürelerine sahiptiler. Bu çözüm süreleri polinomlarla gösteriyoruz. Çözüm sürelerini polinomlarla gösterebildiğimiz bu algoritmalar P (Polynomial time) sınıfına girer. Asal çarpanlara ayırma işlemimiz için ise böyle minnoş zamanlar gösteremiyoruz. Bu sorun için ortaya atılmış en iyi algoritmaların bile aldığı zamanların eksponansiyel arttığını söylemiştim. Gözümüzde canlanması için bir örneğe göz atalım: n = 100 için n² ve 2n’i ele alalım. 100² = 10000 iken 2100 = 1267650600228229401496703205376’dır. Sanırım gözümüzde canlandı. Ama bir çözüm bulunduğunda doğrulamanın ne kadar kolay olduğunu görmüştük, sadece basit bir çarpma işlemi yaparak cevabı kolayca doğrulamıştık. Çözüm süresi polinomlarla gösterilmeyen, ama sonucu **doğrulamak** için geçen sürenin polinomlarla gösterildiği bu algoritmalar ise NP (Non-deterministic polynomial time) sınıfına giriyor.

P vs NP ise kısaca şunu soruyor: P, NP’ye eşit midir? Yani, çözümünün “kolayca” doğrulanabilecek her soru aynı zamanda “kolayca” çözülebilir mi? Genel görüş bunun böyle olmadığı kanısında. Ama kimse kesin olarak P ≠ NP diyemiyor. Şimdi yazının en başındaki alıntıya geri dönelim. Çözümü kolayca doğrulanabilen **her** problem aynı zamanda kolayca çözülebilseydi insanlığın bu zamana kadar ortaya attığı problemlerin çok büyük kısmının lafı bile geçmeyecekti. Bu noktada küçük bir yanlış anlaşılma olabilir, P = NP’yi kanıtlamamız, dünyanın bütün sorunlarını bir anda ortadan kaldırmayacaktır. Sadece bu sorunların kolay bir çözümü olduğunu kesin olarak bildiğimiz için daha iyi algoritmalar bulmak için harcanan efor artacaktır. Unutmayın, çözümünü olduğunuz bir soru üzerinde çalışmak çözümünün olup olmadığından emin olmadığınız bir soru üzerinde çalışmaktan daha kolaydır.

Aklımıza gelebilecek başka bir soru ise, P vs NP’nin kanıtlanma durumunda bundan insanların haberinin olup olmayacağı. Düşünün ki bir akşam ansızın P vs NP’yi kanıtladınız ve P gerçekten de NP’ye eşit çıktı, bunu herkese bir anda yayınlamak ne kadar içinizden geçse de büyük ihtimal bunu bir sır olarak tutup ya ülkenize ya da çalıştığınız gruba büyük bir avantaj kazandırabilirsiniz. O yüzden şu anda P vs NP’nin kanıtlanıp kanıtlanmadığı bile tartışılabilecek bir şey.

P vs NP problemi, Clay Matematik Enstitüsü’nün “Bin Yıl Problemleri” arasındaki yedi problemden biri. Bu problemlerden birini çözdüğünüz takdirde enstitü sizi bir milyon dolar ile ödüllendiriyor. P vs NP ise bu problemler arasında belki de en özeli. Çünkü bu problemler hem genel kitle için en ilgi çekici(?) hem de en kolay anlaşılabilir olanı. Ve gerçekten de zor bir soru, neredeyse bilimsel hiçbir yöntemle çözülemeyecek felsefi bir soru gibi. Böyle bir soruyu cevaplamaya nereden başlanır ki?

*Kuantum işlemcilerden yararlanan Shor Algoritması aslında bu işlemi log2(n) zamanda gerçekleştirebiliyor. Ama kuantum işlemciler hala çok yeni ve ilkel. İki basamaklı sayıları bile asal çarpanlarına ayırırken akla karayı seçiyorlar, o yüzden gece uyumaya çalışırken şifrelerinizin güvenliği hakkında endişelenmenize gerek yok. Şimdilik.*


## KAYNAKÇA
- [How to Program DNA Like We Do Computers](https://www.kurzweilai.net/how-to-program-dna-like-we-do-computers)
- [DNA Computer is Unbeateable at Tic Tac Toe](https://www.newscientist.com/article/dn10310-dna-computer-is-unbeatable-at-tic-tac-toe/)
- [Chemical Oscillator](https://en.wikipedia.org/wiki/Chemical_oscillator)
- [Molecular Machine](https://en.wikipedia.org/wiki/Molecular_machine)
- [Molecular Assembler](https://en.wikipedia.org/wiki/Molecular_assembler)
- [MAYA II](https://en.wikipedia.org/wiki/MAYA-II)
